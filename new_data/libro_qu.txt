Mama quchap phaqchamusqanmanta
Kaymanta hurqumusqa: Ritos y tradiciones de Huarochirí
Gerald Taylor
Kaypi kutisunchik ñawpa runakunap rimayninman. Chaysi kayhina kaq kasqa.
May unaysi kay pachaqa p’uchukapunan karqan, chaysi huk Urqu Llama
mama quchap phaqchamunanta yachaspa mana mikhuyta munasqachu.
Payqa khuyapayanataraqsi:
Iñí, iñí; iñí, iñí nispa allin qiwapi kachkaspapas waqaq kasqa.
Chaysi michiqnin Runaqa:
¡Mikhuy yaw allqu! Allin qiwapim michichkaykipas nispa mikhusqan 
chuqllup q’uruntanwan chuqaq kasqa.
Chaysi chay Urqu Llamaqa runahina rimarquq kasqa:
¡Yaw utiq! ¿Maypitaq yuyayniyki? Pichqa p’unchawmantam Mama
Qucha phaqchamunqa, chayqa kay pacha p’uchukanqa nispa
Runanqa supaytas mancharikusqa:
Ñuqanchikri, ¿imatataq rurasunchik? Qispinanchikpaqri, ¿maytataq
risunchik? nispas Runaqa ancha llakisqa rimarqusqa
¡Haku Willka Qutu urquta, chaypim qispimusunchik, apaytaq
mikhunanchikta pichqa p’unchawpaq! —nispas Llamaqa kutichisqa.
Chay Runaqa pay kikinsi Llamatapas mikhunantapas q’ipiykukuspa utqaylla Willka Qutu urquman wichasqa.
Willka Qutu urquta chayaptinkus pumapas, atuqpas, wanakupas, kunturpas,
hukkunapas chaypiña kasqaku, llapan uywakunapas sallqakunapas, manas
hukpas pisisqachu.
Chayaptinku pachallas Mama Quchaqa phaqcharqamun, chaypis
paykunapas anchata k’ichkinakuspa tiyarqanku.
Llapan urqukunañas unuwan p’ampasqa rikukurqan, Willka Qutup
umallanñas unup mana pakasqan tarikurqan; chaysi Atuqpa chupanpas
chaypi huq’ucharqukuspa yanayarqusqa. Pichqa p’unchawmantas unuqa pisimanta pisi uraykusqa, chaymantataqsi
ch’akirillasqataq. Chayhinatas ari Mama Quchaqa uraykapuq kasqa runakunatapas
wañuchispa. Chay Willka Qutupi qispiq runamantas runaqa aswan mirarparin;
chayraykutaqsi runaqa kunan p’unchawkama kawsan.
Kay willakuytam kunan cristiano runakunaqa “chayqa Diluvio universal
pacham karqan” nispa unanchanchik. Paykunaqa Willka Qutu urqup qispichisqanta unanchanku.

Aka apaq waynamanta
Kaymanta hurqusqa: SUYUNCHIS PEEBI – P
Qusqu Qulla qichwaman t’ikraqkuna:
Alosilla Morales, Carmen Gladis. Chuquimamani Valer, Nonato Rufino,
Victoria Choque Valernintin.
Huk machu Runas warmintin kimsa churintin yunkapi tiyaq kasqa. Chay llaqtaqa
Pillpintu sutiyuq. Warmiqa such’us, Maqt’ankunataqsi ancha simisapakunallaña.
Kay allpakunapiqa manas paranchu, chayraykutaqsi hatun yarqaypi kawsanku.
Kay aylluqa mansana ruruta qhatuspallas kawsaq kasqa. 
Kay machu Runa wañuptinsi Kuraqkaq churinñataq mansana ruru qhatuq
Aqcha llaqtata risqa.
Kay Kuraq waynaqa Apachitapis huk thanta p’achayuq Yuyaqwan tinkusqa:
—¡Wayna! ¿Imallatataq apachkankiri? —nispas chay Yuyaqqa tapurisqa.
—¡Akatapas apakusaq! ¿Imataq qammanri qukusunki? —nispas kay
simisapa Maqt’aqa kutichisqa.
—Annn… Allinmi, allinmi. Apakullay, apakullay —nispas chay Yuyaqqa
qhipakapusqa, Chay Kuraqkaq waynataqsi llaqtaniqman ripusqa.
Kuraq waynaqa llaqtatas chayasqa.
—¡Mansana, mansana! Unusapa mansanata rantikuychik —nispas
kutamamanta tallirparisqa. Kutamamantaqa manas mansanachu, akapunis tallirqukusqa.
—¡Ima khuchi Maqt’ataq kayri, “mansana, mansana” nispa akata
apamusqa! —nispas runaqa anchata millapakun.
Kay Kuraq waynaqa mana imatapas rantispas asnuchanpi sillaykusqa, ancha
p’inqasqa Pillpintu llaqtanman kutipusqa.
Yapamantas Puka Apachitapiqa chay Yuyaq.
—¿Allinllachu rirqunki? —nispa ñawpaqninpi rikhurirqusqa.
—¡Hup’allay qhincha Machu! —nispas Kuraq waynaqa ñanninta ripusqa.
Kuraq waynaqa wasinman chayaspas chiqan purisqanta mamanman willasqa. 
—¡Imach ari qamkunaqa mana kamarichikuna kankichik! —nispas ancha
phiñasqataq waqakuspataqsi Mamankupa Maqt’akunata qapariykusqa.
Kay Suchuq warmiqa Chawpikaq waynatañataqsi Aqcha llaqtaman
mansana qhatuqta kachasqa.
Chawpikaq waynaqa Puka Apachitatañas purikuchkarqan chayllapis
huk Yuyaqqa.
—¡Waynacha! ¿Imallatataq apachkankiri? —nispa qunqayllamanta
rikhurimusqa.
Chawpikaq waynachaqa ancha mancharisqaraqsi:
—¡Waqratapas apakusaq! ¿Imataq qammanri qukusunki?
—Annn… Allinmi, allinmi; apakullay, apakullay —nispas chay Yuyaqqa
qhipakapusqa, Chawpikaq waynataqsi llaqtaniqman ripusqa.
Chawpikaq waynaqa Aqcha llaqtamansi chayasqa, mayuta chimparquspallas:
—¡Mansana, mansana! ¡Misk’i unusapachallaña! ¡Rantikuychikkkkk!
—nispa mansanataq kutamamanta tallirqusqa. Kutamamantaqa manas mansanachu, waqrallas hich’arqukusqa.
—¡Ima supay Maqt’ataq kayri, “mansana, mansana” nispa waqrallata
apamusqa —nispas llaqta runaqa anchata phiñakusqa.
Kay Chawpikaq waynaqa mana imatapas apaspas asnuchan qatiykusqa
ancha manchasqa Pillpintu llaqtanman kutiripusqa.
Hukmantas Puka Apachitapiqa chay Machucha:
—¿Allinllachu rirqunki? —nispa lluqsirqamullasqataq.
—¡Hup’allay khuchi Machu! —nispas Chawpikaq waynaqa ripunanta ripusqa
Chawpikaq waynaqa Mamanmanpas, wawqinkunamanpas chiqan
purisqanta rimapusqa.
—Qampas kamarichikunachu kanki, ¡imanallankichikcha ari Wawakuna
—nispas Such’u warmiqa ancha llakisqa waqasqa.
Mamanta waqaqta rikuspas Sullk’akaq waynaqa nisqa:
—¡Mamáy, ama waqaychu! ¡Ñuqakaq Aqcha llaqtata mansana qhatuq
rirqusaq, ñuqakaq mikhuykunata rantirqamusaq¡ —nispas Sullk’a
waynaqa mamanta sunqunchasqa.
Sullk’akaq waynaqa q’umirraq khullu mansanakunata pallarquspas
asnuchanpi q’ipiykuchispa Aqcha llaqtata rillasqataq.
Sullk’akaq waynaqa Puka Apachitatañas wasapachkarqan, chayllapis huk
thanta p’achayuq Awichu:
—¡Waynacha! ¿Imallatataq apachkankiri? ¿Manachu apasqaykita
quriwankiman? —nispa mana yuyayllapi rikhurimusqa
Sullk’akaq waynaqa ancha mancharisqaraqsi:
—¡Aw… Awichúy, Pillpintu llaqtamantam Aqcha llaqtaman mansana
qhatuq richkani! —nispas mansanata quykusqa.
—Annn… ¡Ancha allinmi, may allinmi, apallay! Qhaturqakamuy ari,
ñuqapaqtaq tawnata rantimuwanki —nispas chay Hatun Taytaqa
mink’akusqa. Sullk’akaq waynataqsi llaqtaniqman ripusqa.
Sullk’akaq waynaqa Aqcha llaqtamansi chayan. Llaqta pampapis
asnuchantin mansana kutamataqa kicharqusqa:
—¡Mansana, mansana! ¡Mansanata rantikuychik! —nispas tuku
y kallpanwan kay Waynachaqa qaparisqa. Runaqa manas chimpaytapas munasqañachu:
—¡Imaraykutaq kay waynachakunari chayhina kanku; taytanku
wañukapusqanmantapacha mana allintachu puriykachanku. Hukqa
akata “mansana, mansana” nispa apamusqa, hukkaqqa waqrata
“mansana, mansana” nispa apamusqa; ¡kaykaqqa imatañataqcha ari
apamuchkallantaq! —nispas runaqa karullamanta qhawasqaku.
Sullk’akaq waynaqa Aqcha llaqta pampapi ch’isiyaq p’unchawtas
mansanata qhatusqa. Mansana kutamaqa manas tukuchikunchu. Sullk’akaq
waynaqa tukuy imatas rantikamusqa, Machupaqpas tawnata rantipunsi
“allin machucha kayqa” nispa. Chaymantas Pillpintu llaqtaman kutipusqa.
Puka Apachitapiqa qunqayllamantas chay Machuchaqa lluqsirqamuspa:
—¿Allinllachu rirqunki? —nispa Sullk’akaq waynata tapurisqa.
—Allinllam Hatun Taytáy, bendicionniykiwanqa allinllam rirquni.
Khullu q’umir mansanachaytaqa achka qullqimanmi tukurqachimuni,
mikhunatapas chanintam rantirqamuni; kayqa t’antachallapas,
kukacha, cigarropas, kaytaq tawna mink’akusqayki —nispas
mink’akusqanta Yuyaqman quykapusqa. —¡Allinpunim Wayna, kunanqa allinlla rirquy! Llaqtaykipiqa manam
ch’akinqañachu, unu hawapas ama maqanakunkichikñachu, kuraq
runakunatapas yupaychakunkichik; chaypachaqa allinllan ari rirquy —nispas Yuyaqqa nisqa.
—Allinlla, allinlla qampas Awichúy —nispas Sullk’akaq waynaqa ch’isinllataña Pillpintuniqman ripusqa.
Sullk’akaq waynaqa kusisqas intiwan kuska asnuchanpi chanin q’ipiyuq wasinman chayasqa. Pillpintu llaqtapiqa chay p’unchawmantas maychus
parananpi paran, maychus ch’akinanpitaq ch’akin. Runapas unumantaqa manaña maqanakapusqachu, wawakunapas sullk’amanta kuraqman yupaychanakapusqaku. Chayhinallatam yuyaqkuna willakun.

Saramantawan utus kurumantawan (Iñiy)
Uyarimuspa qillqaq:
Nonato R. Chuquimamani Valer
May ñawpaqraqsi huk hawa llaqtapi huk Kamachikuq runa chay llaqta runata
kamachiq kasqa. Chay llaqtapiqa huk llaqtakunapi hinallataqsi qharipas,
warmipas, wayna sipaskunapas, irqikunapas imata ruraspapas kanpuni.
Chaysi huk p’unchaw Sara sutiyuq llumpaq sipaschas Tayta Intip akllakusqa
kasqa. Paytataqsi huk p’unchaw:
—¡Sara, Sara khuyakuykim! ¡Warmiypaqmi qamtapuni qhawakuchkayki,
warmiymi kanki, ñuqaña sumaqta uywakusqayki, munakuyki —nispas
llaqta kamachiq Runa chay Sipaschata nisqa.
—¡Manam, manam kamachiqnilláy, warmiykiqa manam kaymanchu!
—nispas Saraqa kutichikusqataq, amachakusqataq.
Huk p’unchawsi Sara sutiyuq sipasqa mayupi sapachallan armakuchkasqa,
chaysi Llaqta Kamachiq runaqa mayu ukhupi sapallanta tarirqusqa, chaymantataqsi yapamanta rimapayallasqataq: 
—¡Sara, Saralláy, khuyakuykim, khuyakuykipunim —nispa hap’isqa.
—¡Manam, manam! ¡Ama, ama! —nispas yapamanta kay Sipaschaqa kutichikusqa.
Chayhina mana munachkaptinsi chay Kamachikuq millay runaqa Sipastaqa
hap’ispa khullachiyta qallarisqa, llamkhapayasqa ima. Qhipamantaqsi mayupi
Sipaschataqa sakwarqusqa; chaypis llumpaq kayninta qanracharqusqa.
Sipaschaqa kallpachakuspansi ayqirqukusqa, chaymantataqsi anchata 
waqaykuspa Apukunaman willakuq risqa.
Chay Llaqta Kamachikuq millay runaqa ancha mancharisqas, anchatapuni
p’inqakuspas wasinpi pakakusqa, chaymantas nin: “kayri imatataq
huchakuni, ñuqaqa huk qhilli kuruwan ninakunim, kay hatun huchaymantaqa
Apukunapas siq’ulluwachunku, hasut’iwachunku” nispa.
—¡Apu Sallqantáy! ¡Apu Awsanqati! ¡Apu Khunurana! Huchayta
pampachaway, ch’uya kayniytam p’akiwanku. ¡Kuskachaytam
mañakuni! —nispas Sara sipasqa qaparisqa.
Waqyarikusqan Apukunaqa uyarispas:
—¡Sara, Sara! ¡Ama waqayñachu! Qamqa khuyasqam kanki. Llapan
qharikunam, llapan warmikunam, llapan warmakunam khuyasunkiku,
munakusunkiku. ¡Wasiykiman kutipuy! Chaypitaq allpata t’ikray chay
ukhupitaq p’ampaykukuy —nispas Apukunaqa kutichisqaku.
Saraqa waqakusparaqsi wasinman kutipusqa, chaypis Apukunap
kamachisqanta rurasqa.
Sarap p’ampakusqan allpamantas sumaq sara mallkicha paqarisqa. Kay sara
tarpusqaqa p’unchawmanta p’unchawsi mikhunanchikpaq chuqlluta puquchisqa.
Chay Llaqta Kamachiq millay runañataqsi millay wikwikyaq uruman tukukusqa.
Kunanmi chay urutaqa Utus Kuru sutiyuqta riqsipunchik.
Chaysi chay llaqta kamachiq millay runaqa utus kuruman tukusqa, Sara sutiyuq
sipasñataq mikunanchik sara mamaman kutisqa.
Kay willakuymi yachachiwanchik hayk’appas ama millay runaqa kananchikpaq.
Millaykunataqa Apukunas utus kuruman kutirquchin. ¡Paqtataq!

Atuqmantawan qullutamantawan
Uyarimuqpas, qillqaqpas:
Nonato Rufino Chuquimamani Valer
Sullu Quta, Aswan Karu, Punu. 1973.
En: Unay Pachas… Qhichwa simipi Qulla Suyu Hawariykuna. Volumen 2
Qusqu qichwaman t’ikraq: Carmen Gladis Alosilla Morales.
Huk puna ayllupis huk wasi kasqa, chay wasipis huk Machu Runa warmintin,
warmi wawantin, qhari churinkunantin tiyaq kasqa. Chay runaqa achka
uywayuqsi, allqunkunapas hatunkunas, paquchankunas uñayuqkama,
uwihankunapas, wallpankunapas achkapunis kaq kasqa.
Kay wasiqa hatun tiyanas, chayraykutaqsi kay Machu Runap sapanka
churinpas, sapanka ususinpas wasiyuqkamapuni kasqaku; tukuy imankus kan,
awichunkup awichunpas chayllapipunis tiyasqa. Kay wasikunaqa huk urqu
qhatapis tarikusqa; wayk’ukunanku wasinkutaqsi uwiha kanchanku umapi,
wasi punkunpitaqsi huk hatun Maran Qullutantin tarikusqa.
Chay hatun tiyanapis chay Machu Runaqa watan watan wawankunantin,
churinkunantin tiyakusqa. Kay achka uywayuq wasimansi sapa tuta Atuq
hamusqapuni, chayraykutaqsi kay tawa chakiqa paqucha uñakunatapas,
uwiha uñakunatapas aysarqusqapuni. 
Chay wasipiqa huk Machus kan. Chay Machus llapan wawakunata uywan,
mikhuchin, qhipa watakunamanqa uywatapas, wasitapas tuta p’unchawsi
qhawanpuni. Kay Machuqa huk yana Qullutas; paypunis kay wasipiqa aswan
yuyaq kanman. Huk tutas suwakuna paquchata rutuchkasqaku, chayta rikurquspas chay
Machuqa allqukunata rikch’achisqa. Allqukunas rikch’arquspanku
suwakunataqa tatichisqaku. Tuta Atuq hamuptinpas kay Machu Qullutaqa
phawarinpunis, mankakunatas takan, latakunatas waqran, uywakunatas
phawachin, allqukunatas rikch’achinpuni; chaysi Atuqqa mana imatapas
rurayta atipunchu, yarqasqa ayqipusqa.
Huk p’unchawñataqsi Atuqqa wallpakuna suwakuq kutisqa, chayñataqsi Machu
Qullutaqa:
—¡Taq! ¡taq! ¡taq! —nispa maran patapi payllamanta phawaykachasqa,
Kay Machuqa allqukunata rikch’arquchisqa, kaykunataq Atuqtaqa
chinkarichisqakuraqsi.
Atuqqa karuchaman ayqirquspataq, samaykuspataqsi allinta yuyaychaykukusqa:
“Chay Machu Qullutam huchayuq mana mikhusqa kanaypaq, chay Machu
Qullutam huchayuq ukhuykunapas k’irísqa kananpaq, kunan tutaqa paqucha
uñaman yaykurqusaqpuni. Tuta p’unchawqa chay Machu rumi mana
puñusqaqa mana karquyta atinmanchu; kunan tutaqa supipas ch’akiraq chay
Qullutaqa puñunqa; chayhina puñuchkanankama ñuqaqa yaykurqusaqpuni”
nispas Atuqqa chay runakunap wasinta qhawapayasqa.
Intipas may unaychaña chinkaykurquptinsi Atuqqa chay wasiman kutisqa.
Uwiha kanchata qhawaykuchkaptinsi Machu Qullutaqa maran patapi
sinkurikusqa, chayta uyarirquspataq k’ankaqa: “¡qutisss! ¡qutis! ¡qutís!” nispa
qaparisqa; paquchakunas phawarisqa, chaysi allqukunapas rikch’arispa
Atuqtaqa chhichirparispa, p’atarparisparaq qatirparisqaku. 
Chaywanpas mana wanaq hillu Atuqqa chay runakunap wasinta
qhawachkallanpunis. Chaysi huk p’unchaw, chay wasiyuq runakunaqa
llapallan allqunkunata pusarikuspa ima maskaqcha lluqsirqusqaku; chayta
rikuspas Atuqqa mana runayuq wasiman chayarqusqa, yaykuykuchkaptinsi
Machu Qullutaqa:
«¡Taq! ¡Taq!, ¡Taq! ¡Taq!» nispa maran patapi p’itaykachayta qallarisqa.
Wasipiqa manas pipas kasqachu, Atuqtaqa manas pipas ayqichipusqachu.
Atuqqa chayta rikuspas alliyllamanta Machu Qullutaman chimpaykuspa:
—¡Qar qar qar! ¡Qar qar qar! —nispa Machu Qullutataqa maqapayasqa,
kanipayasqa. Atuqqa chay Machu Qullutata hanaqmansi wisch’usqa,
Qullutañataq uraykamuspa Atuqpa chupanta maran patapi
takarqapusqa. Chaysi Atuqqa chupan nanasqaraq:
—¡Waq waq! —nispa qaparisparaq p’itasqa. Mana wanaq Atuqqa Machu
Qullutawan maqanakuqsi kutirisqa, chaysi Qullutaqa:
—¡Yaw Atuqcha! Ñuqaqa kaypi tunu Machum kani. Watan watanmi
wawaykunarayku mamaywan maqanakuq kani. Yanqach riki
kaniykachawankipas, manam nanachiwankichu, manam imataña
ruraspapas atipawankimanchu —nispas Qullutaqa Atuqta nirqapusqa.
Atuqñataqsi k’utasqa chupanta llaqwapakuspa, ancha sunqun nanasqaraq:
—¿Qamraqchu atipawankiman? Qamqa yana q’ara allqukunallawanmi
qatichiwanki; ¿Qampuniqa phawayta atipawankimanchu? —nispas
Atuqqa Qullutata nisqa.Asikuspas Machu Qullutaqa Atuqta kutichisqa:
—¡Ha hayyyy asichiwanki asilhas! ¡Yaw Ch’uñu sinqa! Phawayta
munaptiykiqa, ¡Phawasuntaq ari! Atipanakuyta munaptiykiqa
¡Atipanakusuntaq ari! Ñuqaqa Machuñam kanipas, qamqa qhipa hisp’ayraq kachkanki.
Phawaspa atipanakuyta munaptiykiqa, ¿imarayku mana? —nispas
Atuqtaqa Qulluta nirqapusqa.Atuqñataqsi sunqun ukhullapi nichkan:
“¿Qullutaqa rumillam riki, chakiyuqchu imataq, maypim atipawanman?”
nispas yuyaymanasqa. Sunqunpipas, chupanpipas k’irisqas Atuqqa:
—¡Yaw Machu rumi! ¡haku chaqay urqu patata! Chaymantataq
pampakama yallinakuypi phawamusunchik! Maypachachus ñuqa
yalliptiyqa manañam maran patapi tiyankiñachu; sapa tutataqmi huk
uñata qarawanki —nispas Machu Qullutata thawtipayasqa.
Qullutañataqsi kayhinata kutichisqa:
—Allinmi allinmi Taytáy. Ñuqa ñawpaqta pampaman chayaptiyqa
qamqa manañam kay wasiman asuykamunkiñachu; rinriykitawan,
chupaykitawantaq mut’usqayki. ¿Allinchu chay kanqa? —nispa Machu
Qullutaqa Ch’uñu Sinqata niykapusqa.
Chaykunata uyarispa kusisqallañas Ch’uñu Sinqaqa:
—¡Allinmi taytáy! ¡Allinmi! —nispa makinkunataraq qhaqukusqa.
Rimasqanku qhipamanqa iskayninkus, Machu Qullutantin Ch’uñu Sinqantinsi,
chay rikuchinakusqanku rumi urqu pataman qispisqaku; chayarquspankutaqsi
huk qaqa patachapi sayaykuspanku qhawanarikusparaq:
—¡Ñachu! ¡Ñachu! —nispas Atuqqa Qullutata utqaylla qatisqa. Machu
Qullutañataqsi:
—¡Mink’akusqayki taytáy! Phawayta qallarinanchikpaqqa ñuqata
tanqaykusparaq qamqa phawayta qallarinki —nispa Atuqtaqa mink’akusqa.
Atuqchaqa Machu Qullutata urayman tanqaykuspas kuskalla phawayta
qallarisqa. Qallariyninpiqa kuska kuskachallas phawamuchkarqanku;
chawpi qhatapiña kachkaptinkus Atuqqa ñawparirqapusqa, Qullutañataqsi
rumikunaman takakuspa, waqraspa phawaykuchkasqa, chaykamas Atuqqa
karu uraytaña phawaykuchkarqan. Qullutañataqsi yuyayllawan richkaspa
qunqayllamanta huk hatun qaqa pataman chayarquspa “¡wurrrrrrrrr!”
nisparaq uraykusqa, warak’asqapas kanmanhinaraqsi phawasqa; Machu
Qullutaqa chayhinata phawaykuspas Atuqtaqa much’unpi hap’irqapusqa.
Atuqchallaqa chayllapis kumparparikapusqa. Machu Qullutaqa ñutqhuntas
phatarquchipusqa; chaymantapas pampakamapunis Qullutaqa chayasqa.
Chayhinatas huk mana wanaq hillu Atuq Machu Qullutata yalliyta
munaspa wañuyninta tariq kasqa, Chayraykus runaqa ima ruranapaqpas
yuyayninchiktaraqpuni tapurinanchik; chayllatam yuyaq runakuna willakun;
¿icha qam ima ninkitaqchus?

Machu runamantawan huk’uchamantawan
Uyarimuqpas, qillqaqpas:
Nonato Rufino Chuquimamani Valer
Sullu Quta, Aswan Karu, Punu. 1973.
En: Unay Pachas… Qhichwa simipi Qulla Suyu Hawariykuna. Volumen 2.
Qusqu qichwaman t’ikraysiq: Carmen Galdis Alosilla Morales.
May ñawpaq pachakunapipas, kunan qhipa p’unchawkunapas kay Qulla
Suyu allpakunapiqa may watakuna sinchita paraykun, may watakunataq
ancha ch’akiriyñataq tupamun, paraqa k’atapas kanchu; chayraykuñataq
may wataqa yarqay hamun, huk watakunataq allin tupamun. Muchuy
watakunaqa runakunata waqachin, para mana chayanchu, chayraykutaq
uywakunapas qiwamantahina wañurparin, qasallañas sinchita imatapas
rupharparin; may watakunaqa unuñataq chakratapas, wasikunatapas
huqarirqapun. Chayraykutaqsi chaypi tiyaq runakunaqa wayq’uta, yunkata
kawsay maskakuq puririqku kasqa. Chayhinas huk kuti kaq kasqa huk Machu runa. Kay Machu runaqa yuyaq
awichantapas, churinkunatapas, hawayninkunatapas wasinpi saqiykuspa
yunkata mikhuy maskakuq riq kasqa. Kay Machu runaqa sinchi wakchapunis; payqa mikhuymanta muchuypis
tarikusqa, chayraykutaqsi imallanpas manas kanchu quqaw apakunanpaq,
chayraykutaqsi mama kinuwa yuyullataña phutirquchikuspa k’umpa
k’umpata quqaw khipuchanman churaykapusqaku; kay Yuyaq Runaqa
chay quqawniyuqsi yunka puriyta qallaykusqa.
Machu Runaqa chakillapis purisqa, mawk’a punchunpi q’ipirikuspas
ñanta hap’isqa. Huk p’unchawta purirquspas maypichus ch’isiykusqanpi
qurpachakusqa. Huk p’unchawsi purisqanpi, huk urqu patapi samaykusqa, chaypitaqsi kinuwa
yuyu phuti apakusqanta mikhurikuchkarqan; chaysi kikin ñannintaqa huk
Wayna rikhurirqamusqa. Payqa hatunkaray Maqt’as kasqa, allin pallasqa
chumpiyuq, ch’iqchi warayuq, yuraq kunka p’istunayuq imas kasqa.
Chay ñan puriq Maqt’aqa chay samarikuchkaq Machu Runamansi
taripaykusqa; chaypis tiyapayaysisqa. Machu Runaqa kinuwa phuti
quqawnintas khamuchkasqaraq, chaysi kay Waynaqa nin:
—¡Hatun tayta! ¿Allinllachu? ¿Maytam richkanki? ¿Hakuchu
purikusunchik? —nispa Maqt’aqa taripaykusqa. Chayhina kaptinsi Machu Runaqa mancharisqataq, p’inqarikuspataq
kayhinata kutichikusqa: —¡Mikhuymantam pisini Wayna! ¡Yuyaqpaqqa kallpapas kanñachu!
Yunkatam icha imallatapas kallpakamuyman nispa purichkani. ¿Qamri
Tayta maytataq richkanki? —nispas Machu Runapas tapuykullasqataq.
Maqt’aqa Machu Runap sirikusqan qayllapis aysarparikullasqataq,
chaymantañataqsi: —Ñuqapas yunkamanmi purichkani, chayqa kuska ari puriykusunchik
Hatun Tayta —nispa Waynaqa Machu Runawan kuska aysarparikusqa.
Chaysi Machu Runaqa: —Ñuqaqa pisipaymanmi qamwan kuska purispayqa, atiymachu, chay
chaypich saqirpariwankiman —nispa Waynataqa nisqa.
Waynaqa yaqapas quqawpi yuyaspa: —¡Manam saqirparisqaykichu Hatun Taytáy! Iskayninchikqa manam
sayk’usunchikpaschu. ¡Hatun Tayta! ¿Imatataq mikhuchkankiri?
¿Manachu mikhusqaykita malliykurichiwankiman? —nispa Waynaqa
rimarqusqataq mikhuytataq mañakusqa. Chaysi Machu Runaqa:
—¡Kay mikhusqaytari munawaqchu qamri! ¡Qam kallpasapa Waynaqa
ima sumaq quqawniyuqcha purikunki! Ñuqaqa mama kinuwa
yuyu phutillatam mikhukuchkani —nispa huk chikan quqawninta chay
Waynaman quykusqa. —¡Hatun Tayta! ¡kaymi ñuqap mikhunayqa! —nispas kusisqa
chaskiykukuspa hukllata mikhurqusqa. Chay qhipamantas Waynaqa
astawan mañarikullasqataq: —¡Hatun Tayta! ¡Ancha misk’ipunim quqawniykiqa kasqa! Huk chikantawan
malliykuchiway —nispa kay Waynaqa astawan mañaykukusqa.
Chay mañakuyta uyarispas Hatun Taytaqa huk chikan quqawnintawan
yapaykusqa: —Chayllañam ichaqa, manañam kanchu —nispa. Chaysi chay Waynaqa
chay Machu Runap quqaw yaparisqanta tukurquspa yapamanta
mañakullasqataq: —¡Hatun Tayta! ¿Manachu huk chikantawan quriwankiman? Ancha
misk’ipunim kasqa quqawniykiqa —nispa aswan mañaykukusqa.
Chaysi Hatun Taytaqa: —¿Imanantaq kay Waynatari? Tukurquchiwanqachu imananqataq
quqawniyta. ¿Imawantaq ñuqari yunkata chayasaq? —nispas Hatun
Taytaqa manaña astawan quqawninta yapariyta munasqañachu.
Chaysi Waynaqa ruk’anasapa makinkunata qhaqurikusparaq:
—¡Ama llakikuychu Hatun Tayta! Ñuqaña tukuy imatapas apamusqayki,
wayk’uytaraq mana atisunchikchu. Kaymanta chaqayniqmanqa
ñuqaña allinta uywasqaykí, ñuqaña allinta mikhuchisqayki; kay
runakunaqa tukuyllam riqsísqay, wakíntaq yawar masiy, hukkunaqa
kumpayríymí kay hap’iy runakunaqa, paykunaña mikhuchiwasunchik,
¡Yaparíllaway! —nispa mink’aykukusqa chay sinqasapa, rinrisapa Waynaqa.
Kay Waynap rimasqanta uyarispas Hatun Taytaqa wayaqantintaraq
quqawninta aysarqamusqa, chay qhipamantaq tukunankukama mama
kinuwa phutitaqa mikhurqusqaku. Allinta samaykuspataq, allinta mikhuykuspataqsi Hatun Taytawan chay
Waynantinqa kuska yunka ñanta puriripullasqakutaq. Hatun ñankunapiqa sut’i
riqsisqa qurpachakuna wasikunaqa, sapa huk p’unchaw puriypi. Kay yunka
puriqkunaqa huk hunt’asqa p’unchaw purispa huk wasiman chayasqaku;
chaypitaq puñupakusqaku; chaysi Waynaqa tuta lluqsirquspa kisu aparisqa,
muraya q’ipirisqa rikhurimusqa: “Riqsísqaykunaptam napaykuqllapas purirqani,
paykunam kayta quykamuwanku» nispa kutiykapusqa.
Chaysi Machu Runaqa tutaña murayata phasirqusqa, mikhuykuspataqsi
puririllasqakutaq. Chay p’unchawqa Hatun Taytantin chay Waynantin allinta puriykusqaku,
chaymantataqsi huk ayllup wasinpi qurpachakullasqakutaq; chay Waynaqa
hukta puñurquspas tuta puririllasqataq: —Hatun Tayta, qamqa puñuchkay, ñuqaqa riqsísqaykunata
waturqakamusaq —nispa Waynaqa tuta lluqsirqullasqataq.
Chay Wayna lluqsinankama Hatun Taytaqa puñukuchkasqa. Unay
pachamansi Waynaqa hankutaraq chayasqataraq saratapas, ch’arkitapas
aparqamusqa; chaymantataqsi Machu Runataqa kamaykuchisqa:
—Hatun Tayta, kaykunallawanqa imaynatapas chayasunchikpunich riki,
qamña sumaqchata wayk’urquy —nispas payqa puñuykurqusqaraq.
Hatun Taytaqa atisqanmanhinataq, yachasqanmanhinataq tutaña
hatarikuspa wayk’ukusqa, quqawpaq sarata hamk’arqusqa, chay
qhipamantaqsi sunqun ukhullapi: “¿Mayllamantataq kay Waynarí tukuy imata apamun? Tutalla lluqsirquspa
kísutapas, saratapas, aychatapas, ch’arkítapas apamunpuni. ¿tukuyllach
riqsin í?’ nispas chay Machu Runaqa wayk’ukusqa.
Chaymantaqa allinta mikhuykuspas puririllankutaq, Chay p’unchawqa
yunkaman chayanankukamas purisqaku; chaypitaqsi huk wasipi
qurpachakusqaku. Qhipantin p’unchawqa chakratas yanapakuq purinku ch’isintañataqsi
wakmanta kikin chayasqanku wasipi qurpachakullasqakutaq. Waynaqa
imata rikuspach ari allinta yuyaykurqukusqa, chaysi kay Waynaqa:
—Hatun Tayta, aychamanta pisirquchkanchík, kumpayriykunapta
purirqusaq. Qamtaq qhawarqamuy ¿Imanachkankutaq chay ískay
warmíkuna q’uncha punkupí tiyaykuspa? Paykunallatam manchakuni
—nispa Machu Runata mink’aykukusqa, paytaq wasi ukhullapi qhipasqa. 
Machu Runaqa q’uncha punkuta qhawaykamusqa, kutimuspataq:
—Q’uncha punkupiqa manam íma warmíkunapas kanchu. Iskay
misikunallam q’uncha punkupiqa q’uñíkuchkasqa —nispa nisqa.
—Chaykunallatam supaytapuni manchakuni —nispas Waynaqa nisqa.
Chayta uyarispas Machu Runaqa sunqun ukhullapi:
“¿Imaraykutaq kay Waynari chay misikunata manchakun?” nispa ch’inlla qhipapusqa.
Chay Waynaqa kumpayrinkunap wasinta tuta purisqapuni, asllatawanqa kisu
aparisqa kutimusqa, chaymantataqsi: —Hatun Tayta, kaypi manam allinchu kanchík, chakrapas kaymantaqa
karu. Chakra patata haku tiyaq ripusunchik; chaypiña
kallpakamusunchikpas, mikhumusunchikpas, puñumusunchikpas —nispas
Waynaqa Machu Runata nisqa. Qhipantin paqarinqa kay Waynap nisqanmanhinas chay Hatun Taytantin chay
sinqasapa Waynantinqa chakra patata chaypi tiyaq ripusqaku.
Chay Machu Runaqa sapa p’unchawsi yanapakuchkanpas, wiksallanpaqsi
yanapakusqanqa aypasqa, chaysi Waynata nisqa:
—Chakrapi sapa p’unchaw kallpakusqanchikqa wiksallanchikpaqmi
aypawanchik, imallatataq wawaykunapaqpas, awichaypaqpas
apasaq. “Ama llakikuychu, ñuqaña uywasqayki” nispataq niwarqankiqa,
chay rimasqaykita manachu yuyapunki? —nispa Waynataqa yuyachisqa.
Chayta yuyarispas kay ruk’anasapa Waynaqa:
—¿Chiqapas í? Ama llakikuychu Hatun Tayta, kunanmantaqa kayllapi
qaynanki wayk’ukuspa, q’ipikunata wakichispa, imakunallatapas ruranki,
ñuqaña tukuy imatapas tantamusaq —nispas Waynaqa nisqa
Chay kutimantas Waynaqa tutantin p’unchawnintin llamk’aykapusqa;
paytaqa puñuypas manas hap’inñachu. Chakrakunatas p’unchawqa
purin, tutataq kumpayrinkuna, riqsisqankuna watukuqsi puririsqa; p’unchaw
llamk’aysikamuspaqa chaninta huñurqusqa; tutapas chayachimullantaqsi
kawsaytaqa “chaqnaysirqakamuni, kumpayriy quykamuwan” —nispas tukuy
imata papatapas uqatapas, aychatapas ch’arkitapas, saratapas chuqllutapas,
kisutapas murayatapas Hatun Taytamanqa apamusqa. Chaykunatas kay
Machu Runaqa wayk’ukuchkasqa, q’ipi q’ipíta wakichikuchkasqa.
Iskay mit’amantahinas chaninta tukuy ima kawsaytapas
huñurquspas Waynaqa: —Hatun Tayta, kunanqa haku kutipusunchik. Quqawta allinta rurakuy;
ñuqataq kumpayriykunamanta kutamakunatapas, waskhakunatapas
mañarqakamusaq —nispa Hatun Taytata nisqa; chaymantataqsi
kutamakuna mañakuq risqa. Chaykamas Machu Runaqa wayk’ukuchkan, quqawta imas rurachkan.
Waynaqa achka kutamakunatapas waskhakunatapas chayarquchimusqa,
“hap’ichisqam karqan, wakintaqa kumpayriykunamantam mañakamuni” nispa.
Chay apamusqankunata Hatun Taytaman saqiykuspas Waynaqa:
—Hatun Tayta, ñuqaqa llamaman rirqusaq, qamtaq kay kawsaykunata
sumaqta kutamarquchkay, palltantinta palltantintakama
wakirquchichkay —nispa saqiykusqa. Kay Waynaqa wakmantas ch’isinllataña puririllantaq, hinaspaqa pacha
paqariyllatañas achka llama qatiykusqa rikhurimusqa. Chaymantas huk
llamata nak’asqaku. Waynaqa chay llama nak’asqanku yawarwansi
llamakunataqa llapallanta ch’aqchurqusqa; chaysi kay llamakunaqa
puka ch’iqchikama kapusqa. Chaymantaqa llama aychatas kankasqaku,
phakankunatas t’impuchisqaku, chaymantataqsi utqayraq q’ipichakusqaku; 
kutamakunapis sarataqa punta puntata sirarparisqaku, papapas, uqapas
punta punta kustalarqusqas kachkan; chaysi kawallupi iskay sillayuqkuna
chayarqamusqaku; paykunaqa llama yupitas qatipamusqaku chaymantas
Machu Runata tapusqaku: —Taytáy, llamatam chinkachimuyku, ¿manachu rikupuwanki? —nispa.
—Waktaqa manam taytáy ima llamatapas rikunichu. Puriq masiypa
llamankunallatam kaypi warpurayachíchkayku —nispa Hatun
Taytaqa kutichikusqa. Chay sillayuq runakunaqa warpusqa llamakuna qhawaq rispanku: llamata
yupasqaku, musphasparaqsi qhawasqaku; llamakunaqa puka ch’iqchikamas
sayachkan. Chaysi chay runakunaqa: —Siñalninqa siñalniymi kachkanpas, millwanpa llimp’inkaqmi mana
llamaykunap llimp’inchu —nispas chay runakunaqa chunka chunkata
llamakunata qhawaykamuspa ripusqaku.
Chaysi kay Waynaqa Hatun Taytata nisqa:
—¿Rikuchkankichu Hatun Tayta? Suwata ima tumpawasunchikman.
¡Utqay! ¡Utqay! Q’ipichakusunchik —nispa tukuy imankutaBq’ipicharquspa,
llamakunapi chaqnaykukuspa llama qatintin kutirimpusqaku.
Llasa q’ipiyuqqa manas usachasqakuchu purispa, chaysi Waynaqa kimsa
tuta puñuymantahina Machu Runataqa ancha llakisqa uyantinraq:
—¡Hatun Tayta, hatun llakichus qatiwachkanman, wasiypis wawaykunapas
warmiypas mana kapunmanchu; qamña pisi pisimanta suchumuchkanki,
ñuqaqa ñawparirqusaq; riqsisqanchik samana patapi suyamusqayki
—nispa chay Waynaqa rimarqusqa. Machu Runañataqsi:
—¿Mayhinatataq ñuqari sapallay hamuyman? ¿Llamapas mana
takyachinqachu q’ipita chayri, pitaq q’ipita kuskachaysiwanqa?
—nispas Hatun Taytaqa nisqa. Chay Waynamanqa masinkunas “Warmiykipas Wawaykipas manam
kapunchu” nispa willarqusqaku, chaycha ari payqa llakisqa kachkan.
Chaysi chay Waynaqa huk sara hamk’a wayaqata huk yuraq kunka
p’istunapi q’ipiykukuspa ñawparimpusqa. Machu Runañataqsi alliyllamanta
kutimpuchkasqa, chaysi chay samananku pataman chayaspa:
—¿Maytaq chay Huk’ucha Sunkha Waynari? “Kaypi suyamusqayki
niwarqantaq”, ¿sut’ich ari kanman? —nispas Hatun Taytaqa chay
patapi samaykusqa. Samaykuspaqa niraq niraq quqaw
apakamusqantas akllarikusparaq mikhuykusqa. Chaymantataq
wayq’uniqta unu maskaq risqa. Hatun Taytaqa wayq’upi pukyu unuta allinta upyaykuspas llamankunata
huñumuspa muyurimusqa, chaysi chay pampapi huk yuraq kunka p’istuna
aysarayachkasqa. Chaysi Machu Runaqa:—¿Manachu kay chay puriq masiy Waynap kunka p’istunan? —nispa
musphasparaq qhawasqa. Machu Runaqa astawan puririspas chay puriq masin Waynap
q’ipikamusqan hamk’a wayaqata huk kancha k’uchupi wisch’usqata
tarillasqataq, kancha ukhupitaqsi huk hatun Huk’ucha kay chikan
chupantin chutarayachkasqa; chaysi Machu Runaqa tumpata
mancharikusqa. Paytaqa chiri hump’iraqsi huqarisqa. Kay Hatun Taytaqa:
—¿Imataq karqan chayri? ¿Huk’uchatachu ñawiy Waynatahina
rikunman karqan? —nispas llamakunata qatirikuspa uma
puntamanta chaki puntakama kallpakusqanku mikhuy q’ipiyuq wasinta chayapusqa.
Chayhinatas riki huk pisi kallpa Machu Runa muchuy watapiraqtaq huk
chikan mama kinuwa phutita huk Waynaman qurisqanmanta tukuy
imata tariq kasqa. Hatun Taytaqa manas mikhuyllatachu wasinmanqa
chayachisqa; p’achakunatapas, llama uywatapas chayachillasqataq.
Chay p’unchawmantas chay Hatun Taytaqa huch’uytapas, kuraq
runakunatapas nillasqapuni: —Imallanchikpas kachkaptinqa, riqsisqanchikwanpas mana
riqsisqanchikwanpas rakinaykukunapunim —nispa. Chaycha riki kaypipas ¿hunt’akun?

Akaklluri ¿imaraykutaq puka much’uyuq? (Iñiy)
Uyarispa qillqaq: Victoria Choque Valer
Qusqu qichwaman t’ikraysiq: Carmen Gladis Alosilla Morales.
May ñawpaq pachas Apunchikqa runakunantin, Akaklluntin kay pachapi
tiyaq kasqa. Runakunas anchatapuni mirasqaku, chayraykutaqsi mikhunaqa
mana aypapusqachu. Chaysi runaqa yarqaymanta sinchit apuni
muchusqa, chayraykutaqsi runaqa Apuchamanta mikhuyta waqasparaq
mañakusqa:
—¡Apu yayayku, napaykuykiku. Taytayku, mikhunamantam pisiyku,
rurukunataqa mirachipullawayku ari! —nispa mañakusqaku.
Apunchikqa Akaklluta waqyaspas:
—¡Wawáy, phaway runakunaman willarqamuy!: “sapa kimsa
p’unchawmantas huk kutilla mikhunkichik” —nispa kamachimusqa.
Akaklluñataq wamanpa mancharichisqan kayhinata runakunamanqa
uyarichisqa:
—¡Taytaykuna, mamaykuna llapanpas napaykusqam kankichik!
“Sapa p’unchawsi kimsa kutita mikhunkichik”; chaytam Apu
Yayanchik kamachikamun —nispa rimarquspa “tupananchikkama”
nispa utqay phawaspalla chinkaripusqa.
Chay kutimantas runaqa kimsa kuti sapa p’unchaw mikhunchik; mikhunaqa
aswansi pisiyapusqa. Chayraykutaqsi kawsananchikpaqqa sinchitapuni
llamk’ananchik kapusqa.
Apu Yayas Akakllutaqa much’u patanmanta qallunta aysarqusqa,
chayraykutaqsi puka much’uyuq. Ama llullakusunchikchu, ¡paqtataq!

Chinchirkumamantawan uchukachimantawan
Uyarimuqpas qillqaqpas:
Nonato Rufino Chuquimamani Valer
En Ocasiones para aprender - Cuzco CADEP - UNICEF).
Qusqu qichwaman t’ikraysiq: Carmen Gladis Alosilla Morales 2007.
Huk karu ch’in nisqa puna urqupis Kasimira awichaqa iskay allqullantin achka
paquchata michiq kasqa. Hukkaq allqunqa Chinchirkumacha sutiyuqsi, hukaqtaqsi
Uchu Kachi sutiyuq. Kay allqukunaqa hatunkunataqsi ancha wirataqsi kasqaku.
Huk paqarinsi Kasimira awichaqa:
—¡Chinchirkuma, wasita allinta qhawachkanki! suwataq hamunman,
kaninki. ¡Mikhuykuy, mikhuykuy! —nispas misk’i simimantaraq
Chinchirkuma sutiyuq allqunmanqa rimapayaspa mikhunanta qarasqa.
Chinchirkumachaqa chupallantas maywin “arí, arí” ninmanpashina. Payqa
tiyaykuspas mikhunan chiriyananta suyachkan.
Kasimira awichaqa hukkaq allqumanñataqsi qarasqa:
—¡Uchu Kachicha, hamuy hamuy! Qamqa paquchata allinta michiysimuwanki,
kunturtaq hamunman —nispas aychasapa mikhuyta qaraykullasqataq
Chaymantas mama Kasimiraqa paquchankunata qatiykukuspa urquta ripusqa;
chay urqupis millwata puchkakuspa Uchu Kachintin uywata michisqaku.
Paquchakunaqa millaytas qhawaykachakunku, Allqupas “hir, hir” nispas
mutkhisparaq kaniykachakusqa.
Chayqa urqukunapich riki pakakuspa pakakuspa Suwakuna mama Kasimirataqa
qhawapayankuman karqan. Karullamantaraq wasitañataq, Allqukunatañataq,
michisqantañataqsi kay Suwakunaqa qhawapayasqaku. Chaysi huk p’unchaw:
—Kay sapan Mamakuqa achka kaqniyuq, wasinpiqa qurinpas qullqinpas
chanincha ari, kawsayninkunapas achkach ari. Wasinta p’unchaw
q’ipirqusunchik —nispas Kuraqkaq Suwaqa nisqa.
—Arí, ichaqa Allqunkuna millay phiña, ¿paquchantachu icha
qatirqusunpas? —nispas Sullk’akaq Suwaqa kutichisqa.
—¿Allqunkuna kanirquwasunchik chayrí?
—Allqukunapaqqa kankata apamusunchik.
—Ñuqanchikpas kankataqa mikhunchikchu, ¿ima aychatataq
kankasunchikri? ¿Phakan aychaykitachu? —nispas hukkaq Suwaqa kutichisqa.
—Wira runallapas kayman allinraq kanman, tullutaq kakuchkanipas,
¿Chayri? ¿Qamtachu icha kankarqusqaykipas?… —nispas hukkaq
Suwaqa thawtichkarqan, chayllapis mancharikusqaku. Yaqa umanku
umankutas “wurrrr” nisparaq huk rumi purisqa. Chayqa mama Kasimiras
rumiwan warak’akusqa. Payqa paquchanta kutichispas warak’akuchkasqa.
Rumiqa chikchihinaraqsi Suwakunap qaylla qayllanman chayasqa.
Suwakunaqa chaki p’akiyraqsi phawarikapusqaku. Karunchaspañas
huñukullasqakutaq, chaypitaqsi yapamanta rimayta qallarillasqakutaq:
—Chay supay payaqa yaqallapuni umaypi hap’irquchiwan, kay pacha ña
wañusqaña chutarayachkayman karqan —nispas huk Suwaqa
sayk’usqaraq rimarqusqa. —Ñuqata aswanpas sikiypi yaqa chayarquchiwan. Sikiyqa punkiykunmacha
karqan, akakunaypaqpas nanawanmancha ari karqan…
—¡Yaw upa! ¿Ima mikhusqaykitataq akawaqri? Hayk’a p’unchawñach ari
mana mikhusqa kanchik; qamtaq kankataraq Allqukunapaq apamuyta
yuyachkanki —nispas huk Suwaqa kutichisqa.
—Chay payachaqa kallpayuq kallpayuq tukuchkan, Allqunpas q’ipin
qayllapi puñuchkanankama paytaqa huk urqu wasapi hap’irquspa
watarqusunchik, siminmantaq mana qaparinanpaq huk rumita
churaykusunchik, chayman wisch’uspataq paquchata qam qatirikunki,
ñuqataq wasinmanta qullqinta q’ipirqamusaq…
—¡Yaw, rikch’ariy, yuyayniykita hap’ikuy! Yarqaymantachu icha
thawtichkankipas, ¿Allqunkunarí? Allqukunatari, ¿hap’irquspachu
watarqullankitaq? Mana kanikunanpaq siminmanri, ¿rumitachu
churallankitaq? —nispas asikuspa hukaq Suwaqa kutichisqa.
—¡Haku aswanpas wasinta rirqusunchik, chaymanta aswanpas
imallantapas aparqusunchik, wasipiqa mikhuy mankallanpas
kachkanpuni ari, chiri lawallantapas ñakñarqamusunchik —nispa
hukkaq Suwaqa rimarqusqa. —Haku awir, chaytaq “Allqu Allqu” nispa mana chayayta munawaqchu
—nispas chay Suwakunaqa chay sapan payachap wasinta pakakuspa
pakakuspa risqaku. Kay Suwakunaqa Kasimira awichap wasinta chayaspas rumichakunawan
chuqapayasqaku, chuqapayasqaku, chuqapayasqaku, chaysi:
—Manam ima Allqupas kanchu. —Chaypachaqa yaykusunchik ari.
—Qamraq ñawpaqta. —Qamkaqraq, ñuqataqa Allqupas hap’irquwanman —nispa rimanakusqaku.
—Yuyayllawan ichaqa, ñawpaqta qhipata allinta qhawakuspa, lasu
apaykusqa, hukkaq makipitaq rumi, chaytaq Allqu chay chaypi
rikhurinman —nispas yaykuchkasqaku, chayllapis qunqaymanta “saq’aq
saq’aq saq’aq, ququruchiiiiii” nispa k’anka qaparisqa. Suwakunaqa
supaytas mancharikusqaku. Hump’inkuraqsi.
—Yaykullay ari —nispas ñawpaq puriqkaqtaqa tanqarisparaq purichisqa
—aychayuq mikhuylla kanman —nispas yaykuchkasqaku.
—Aycha kaptinqa ñuqa ñawpaqta risaq —nispas hukkaqqa
ñawparirqusqa. Wayk’ukuna wasi chiqansi yaykusqaku. Ña ukhupiñas
kasqaku. Mankakunaqa achkas kasqa, huk huksi mikhuyniyuqkama.
Ñawpaqkaq yaykuq Suwaqa mankakunap kirpanantas hurqun,
mankakunataqa hukta huktas qhawaykun. Huk mankamantas ch’uñu lawa
mikhuyta qallarin. Hukkaq Suwataqsi wak mankamanta paqucha uñap
phakanta aysarquspa mikhuyta qallaykusqa, chaysi:
—Ñuqam ñawpaqtaqa yaykumurqani, ñuqapaq aychaqa kachun
—nispas hukkaq Suwaqa qichuyta munasqa.
—Ñuqamanqa taytanchikmi kayta apachikamuwan —nispas hukkaq
Suwaqa aychata qichupakusqa. Aycha qichunakusqankupis huk
pursilana mankap kirpananta urmachisqaku. Chayqa “chilínnnnn”
nispas maran rumi pataman kallpawan chayasqa. Qhipamantaqsi
Allquqa “qam qam qam” nispa karupiraq kanikamusqa.
Hukkaq Suwaqa lichi mankata aysarikuspas utqaylla phawarqusqa,
hukkaqtaqsi kikin kusina wasipi qhiparqusqa. Lluqsirqamuyta munaptinsi
hatun Allquqa hap’irquyta munasqa, chaysi payqa:
—Is is is, is is is —nispa qichunakusqanku aychata pisimanta pisi qarasqa
—Allqucha ama hap’iwaychu, ama hap’iwaychu —nispakama aychata
wikhapayasqa Chinchirkuma allquqa aycha qarasqatapas manas
mikhunchu, kanichkallansi.
—¡Apasqaykita kay Allquman qaray! ¡Kay Allquta waqyay! —nispas hukkaq
Suwa masinta waqyan. Hukkaq suwaqa uyarispas:
—¡Allqucha! Is is, is ¡Allqucha! Is is, is —nispa lichi manka aysarisqa zkutimusqa.
Chinchirkuma sutiyuq allquqa chay hukkaq Suwa kaniqñataqsi rin, chaykamas
wayk’ukuna wasipi pakakuq suwaqa kaqninkunatapas qunqakuspa wayrahina
phawasparaq lluqsipusqa.
Kay Suwakunaqa may wayq’u uraypis yapamanta tarinakullasqakutaq, chaypis
llakinkuta willanakunku, yaqas maqanakunkupas:
—¡Qampuni huchayuq kanki, aychayta qichuwanki! —nispas Hukkaqqa
rimarqusqa.
—Allincha ari mana mikhuchkarqanichu, chayqa Allqup mikhunanmi kasqa,
Allqu mankamanta chay aychata aysarqusqanki… —nispas huk Suwaqa
rimarquchkarqan, chaysi hukkaq Suwaqa:
—¡Waq’aq waq’aq! —nispa aqtunayan, yanqas thuqakunpas, ña
mikhurqusqaña Allqup mikhunan aychataqa —Ñuqaqa allinlla chakrata
llamk’apakuspa kakuchkarqani, qampuni “allintam kawsanki, achka
qullqiyuqmi kanki” nispa pusamuwanki, ñuqari Allqu mikhuna mikhuqchu
hamurqani —nispas Allqu mikhuna mikhuq Suwaqa rimarparisqa.
—Arí, arí amaña llakikuychu. Kay kikin tuta kutimusunchik, amaraq pimanpas
willarqukuchkaptin. Haku huk paquchata hap’irqamusunchik, chayta
kankarquspataq ñuqanchisraq saksananchikkama mikhurqusunchik,
puchuntataq Allqukunaman qaraykusunchik —nispas kuraqkaq suwaqa nisqa.
—Manaña ñuqaqa riymanchu, ñuqaqa wasiyta kutipusaq, qamlla imatapas
rurakuchkay —nispas waynakaq Suwaqa ripunayasqa.
—¡Ama ripuyraqchu, ama ripuyraqchu! Paqucha kankanapaq kayllapi
yamt’ata pallarquchkay, ñuqaña huk tuwi paquchata q’ipirqamusaq
—nispas kuraqkaq Suwaqa nisqa.
Kay Suwakunaqa paqucha aychata kankankupunis, chaymantaqa
mana kachiyuq kankallatas mikhunku, qhipamantaqsi mama Kasimirap
wasinman kutisqaku:
—Kunanqa ama manchakuspa, allinta chumpiykita wataykukuspa,
waskhata apay kuchillutawan, ñuqataq armatawan apasaq —nispas
kuraqkaq Suwaqa kamachikusqa.
—Achkatañataqchushina mikhurqusqani, wiksaymi hunt’a, puñuymi
aysawan —nispas huk Suwaqa qillakusqa.
—¡Haku haku, utqay haku! Ch’isinpachaqa ch’aki puñuyta puñurqunqa;
wasi qayllapiña kukatapas akulliykusunchik, sayritapas
ch’unqaykusunchik, haku qayllachasunchik —nispas Kasimira awichap
wasinmanqa aswan chimpasqaku. Tuwi kankataqa iskaymantas aysanku, ñanpis waynakaq Suwaqa huk
rumiman mitk’aspa pampaman laq’arqukusqa, chaysi kuraqkaq Suwaqa:
—Kay llamk’aykunapi mitk’ayqa manam allinchu; wasi qayllapiña kukata
tapurisunchik, kaqtaq Buen Ladronmanpas mink’arikusunchik; icha quri
qullqimanchus richkanchik, icha paquchatachus llamantinta
qatirqusunchik kay tutap sunqullanpi —nispas kallpachan.
—Kaypi k’intukusunchik, kaypi samaykusunchik —nispas samaykusqaku,
chaypis istallata mast’aykunku, kukatapas hich’arparinku, chaypis
k’intukusqaku, chaymantataqsi ch’allarikusqaku. Kuraqkaq Suwaqa inti
lluqsimuyman ch’allakuypacha inti chinkaykuyman ch’allarqukusqa,
chaysi sullk’akaq Suwaqa:
—¡Qampas pantarqunki maestro! intiqa kayniqmantam lluqsimun, ima
llakichus qatiwachkasunchikpas —nispas nisqa.
—Arí, arí pantarqusqani, ñuqapas tumpan manchasqam kachkani,
imatapas aswan allin yuyaypi rurasunchik —nispas kay Suwakunaqa
Apukunata aysarikuspa kukata akulliykusqaku.
—¿Mayhinatataq yaykusunchikri? ¿Imatataq qatisunchisri? ¿Maymantaq
chaymantari risunchik? —nispas sullk’akaq Suwaqa tapurikusqa.
—Quri qullqim mana kaptinqa paquchanta llamantinta qatirqusunchik.
—Hakullaña ari, puñuymi aysawanpas, hayk’a tutaña mana allin
puñusqa kanchik.
—Qurita qullqita tarispaqa kikin llamakunapi chaqnarikusunchik.
Awichataqa iskaymanta watarqusunchik; qamqa rumita siminman
churaykunki; chaymantataq quri qullqinta maskanki, ñawpaqtaqa
maypi pakasqantaraq willachikunki, ñuqataq armaywan kamaykusaq
—nispas kuraqkaq Suwaqa kamachikusqa.
Asllatawanqa mama Kasimirap wasinmansi qayllaykusqaku, chaymantataqsi
Allqukunawan kanichikuspakama karu wayq’upi aycha kankata Allqukunaman
qaraykuspa saqirparimusqaku. Kay upa Suwakunaqa ripuqhinaraqsi tumpata
karunchasqaku, chaymantañataqsi Kasimira awichap wasinman muyuykarqamusqaku.
Suwakunaqa yuyayllamantas mama Kasimirap wasinman chayaspa puñuna
wasi punkuta kallpawan tanqaykusqaku.
Chaysi Awichaqa:
—¿Pitaq?¿Suwachu ima kuntinaruchu? —nispas puñunanmanta sayarirqamusqa.
—¡Maytaq quri, maytaq qullqi yaw maqlla Awicha! ¡Quwayku! ¡Quri qullqi
pakasqaykita sumaqllamanta hurqumuy! Icha, ¿t’uqyaykuchisqaykichu?
—nispas Suwakunaqa armata rikuchisqaku, hukkaqtaq
rimasqankumanhina lintirnawan Awichap uyanta k’anchaykusqa.
—Quriypas, qullqiypas kaypikamam, munaspaqa apaychikpas. Ñuqapas
Awichaña kani, ¿maytañataq kawsaymanpas? Ñach riki wañupuchkasaqña,
¿Pitaq kawsayniykunawanpas, uywaywanpas qhipanqa? Ichaqa… amaraq
wañuchkaspa takirikusparaq tusuykurqusaq, chayllata mañarikuykichik.
Wañuspañari imatataq apasaq, takisqallaytapas tususqallaytapas
apakuytapunim munachkani —nispas Awichaqa mana llakirikuqhinaraqsi
uyarina kunkamanta rimasqa.
—¡Munaspaqa tusuypas ari! —ninkus qhawanarikuspa Suwakunaqa.
Chaysi Payachaqa: —¡¡Chinchirkumachayyyyyyyyy, Uchu Kachichayyyyyy!! ¡¡Chinchirkumachayyyy,
Uchu Kachichayyyyy!! —nispa tukuy kallpanwan qaparispa tusuykusqa.
Yapa yapamantas Awichaqa takiykusqataq tusuykusqataq.
Mama Kasimirap Allqunkunaqa sutinkuta uyarispas wasiniqman phawasqaku,
chayarquspataqsi sapanka Allqu huk Suwata pampaman kumpaspa allin
allinta qaparichisqa, pituchachinraqsi Suwakunataqa. Kay Allqukunaqa pay
sayk’uytas sayk’upusqaku. Mama Kasimirataqsi: —¡Kaymi quriy, kaytaqmi qullqiy! ¡Kayqa mañakusqaykichik! ¡Chinchirkumacha,
aswan kaniy! ¡Uchu Kachicha, makinmanta! ¡Wanachiychik kay
qillakunataqa! —nispas Allqunkunawanqa maqachisqa, paypas kimsa
pallqanwansi Suwakunataqa sikinpiñataq, wasanpiñataqsi waqtaykusqa.
Allqukunaqa Suwakunap thanta p’achanta yanqataraqsi llik’irparisqa,
hukpataqa warantas ch’utirqapusqapas.
Suwakunaqa mana yuyaynillanpiñas:
—¡¡Amaña mamáy!! ¡¡Amaña mamáy!! ¡¡Wanasaqmi!! —nispa qaparisqaku.
Mama Kasimiraqa k’upa kisawansi Suwakunataqa makinpiraq, chakinpiraq
waqtaykusqa, sayk’urquspañataqsi:
—¡Lluqsiychik kaymanta! ¡Suyt’u! —nispa Suwakunataqa qarqumpusqa.
Suwakunaqa wañuy wañuyllañas wasimanta lluqsispa chinkaripusqaku.
Unay pachamanqa paraytas qallarinpas; Suwakunaqa maypich ari
mana p’achayuq. Kasimira Awichaqa Allqunkunatas “Chinchirkumacha, Uchu Kachicha” nispa
waqyakusqa, suwakunataq chaytaqa mana yachasqakuchu.
Kayhina k’irichikuyqa maypipas manam allinchu.
—Tawa killaña kay makiy mana allinyanchu —nispa aswan waynaraq
Suwa rimasqa. —Ñuqaptataq chaki ch’upaypas, rinriypas khallasqa. Aswanpas
suwakuypachaqa imallapipas llamk’aysikusunchik —nispas kay
Suwakunaqa hampina wasipiñataq, ayllunkupiñataq hampichikusqaku.
Chay karu ch’in niq urqupiqa Kasimira Awichallas iskay Allquntin achka
paquchantin tiyakunraq. Qampas atispaqa waturqakamuy, ichaqa
¡Allqunkunataq!


